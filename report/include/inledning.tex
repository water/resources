\chapter{Introduction}

\section{Bakgrund}

\subsection{Inlämningsuppgiftens roll i datavetenskapliga utbildningar}

Inom datavetenskapliga utbildningar är inlämningsuppgifter, ibland kallade
laborationer, ett vanligt pedagogiskt verktyg. I regel ställs studenterna inför
någon form av problem som de ska lösa genom att programmera. Genom
laborationerna får studenterna möjlighet att applicera koncept som tagits upp
under föreläsningar och de kan ställas inför praktiska problem som inte berörs
av undervisningen i övrigt. Av gruppens erfarenhet är inlämningsuppgifter ett av
de viktigaste verktygen för internalisering av kunskap.

Antalet studenter på datavetenskapliga kurser kan vara stort vilket gör att den
givande institutionen ställs inför ett praktiskt problem – hur hanterar man
inlämning och rättning av en stor mängd inlämningsuppgifter på ett effektivt
sätt?
Svaret är ett specialiserat system.

\subsection{Nuvarande system vid CTH}

På Chalmers tekniska högskola används ofta Fire, ett webbaserat system som
endast hanterar inlämning samt rättning av inlämningsuppgifter.
Studenten skapar en användare och ansluter sig sedan till en grupp i Fires
webbgränssnitt. Därefter väljer studenten en laboration att ladda upp filer
till. När samtliga filer är uppladdade kan studenten välja att lämna in sina
filer. 

Handledarna som rättar uppgifterna erbjuds ett gränssnitt för rättning.
Administratören kan skapa kurser och delegera rättigheter, som att förändra
deadlines, till handledare. Systemet erbjuder dessutom smidig hantering av
kurser med studenter från olika universitet

Fire uppfyller grundförutsättningarna för ett fungerande system och har många
uppskattade egenskaper.
Däremot finns det ett antal områden med utrymme för förbättring. Bland annat
startar Fire en separat webbserverinstans för varje kurs. Detta leder till
vattentäta skott mellan kurser. Studenter är tvungna att registrera sig på nytt
för varje ny kurs och länken till webbgränssnittet är olika för varje kurs.
Tidigare har antalet webbserverinstanser dessutom begränsats till 64. I nuläget
har har denna artificiella gräns höjts, men i längden är det inte praktiskt att
skapa en serverinstans per kurs.

I Fire utnyttjas inte möjligheten att erbjuda mervärde till användarna.
Kommunikationen mellan handledare och studenter är rudimentär – handledarens
svar laddas upp som en textfil och studenterna kan bara svara med en ny
inlämning. Projektarbeten hämmas av att inlämning av större mängder filer eller
mappstrukturer endast är möjligt med tar-gz-arkiv.

Orsaken till att många problem kvarstår är att personen som utvecklade Fire inte
längre har möjlighet att underhålla systemet, och det finns inte heller någon
dokumentation på varken databasen eller applikationen. Det senare gör det
väldigt svårt att vidareutveckla Fire.
Det finns med andra ord mycket som talar för en helt ny lösning för inlämning
och hantering av laborationer.

\subsection{Versionshantering}

Versionshantering är ett oumbärligt verktyg för programmerare. Grenar gör det
lätt att utveckla nya funktioner utan att förstöra nuvarande kodbas.
Versionshantering förenklar även arbetet i grupp genom att  stödja
sammanslagning - merge - av olika grenar. Backup och historik förflyttas från
filnivå till funktionsnivå genom att man gör regelbundna commits. Dessa upptar
dessutom nästan ingen plats eftersom systemen i regel inte sparar hela
projektets tillstånd i en commit, utan bara skillnaden till föregående commit –
så kallad $\Delta$-data.

I en commit förväntas programmeraren bifoga ett meddelande som beskriver
ändringarna som har gjorts. Detta uppmanar fram en form av loggskrivande under
utvecklingsprocessen.

Versionshantering underlättar även vid bugghantering, eftersom flera kända
buggfria tillstånd ofta finns att hitta i historiken.

\subsection{Mervärde}
Genom utformning av ett system för hantering av inlämning kan universitetet
påverka studenternas arbetsflöden. Om versionshantering inkorporeras i dessa
arbetsflöden kan man uppmuntra till mer strukturerade arbetsätt och mer
effektivt samarbete.
Med detta i åtanke ska ett nytt system utformas inom projektets ramar.
\subsection{Syfte}
Huvudsyftet med projektet är att konstruera ett system med webbgränssnitt och
backend som hanterar inlämning och rättning av inlämningsuppgifter. Systemet ska
vara baserat på versionshantering.

\subsection{Centrala problemområden och frågeställningar}
Systemet ska utformas för att uppmuntra studenten att använda sig av metoder som
används ute i arbetslivet, så som versionshantering och parallellt arbete på
samma kodbas. Inlämning ska kunna ske direkt från ett system för
versionshantering. För att fånga upp alla typer av användare ska inlämning även
kunna ske via andra kanaler, till exempel via webbgränssnittet.

Webbgränssnittet ska presentera filerna och mappstrukturen i en inlämning så att
det går att få en överblick utan att ladda ner filerna.
Ett delsyfte är att utforma systemet så att det ger alla kategorier av användare
en bättre användarupplevelse än tidigare system i kategorin, och då i synnerhet
i jämförelse med Fire.

Studenter ska ges möjlighet till tät kommunikation med handledaren samt ett
tydligt gränssnitt som minskar de orosmoment som kan uppstå i samband med
hantering av inlämningsuppgifterna.

Inom projektets ramar ska möjligheterna till anonym rättning undersökas.

Kursansvariga ska ges möjlighet att flexibelt definiera uppgifter inom en kurs
samt dess villkor. 
Inom projektets ramar ska även olika möjligheter till plagiatkontroll utforskas.

Systemet ska erbjuda handledare eller examinator möjlighet att definiera
tekniska och formella specifikationer för en inlämning som kan kontrolleras
automatiskt. Om specifikation inte uppfylls kan systemet meddela studenten och
be om en ny inlämning innan filerna går vidare till rättning. Inom projektets
ramar ska möjligheten till avancerade automatiserade tester undersökas.

Projektet ska undersöka möjligheterna att effektivisera inrapportering av
resultat till LADOK och eventuella behov utav inblick i rättningsprocessen Vi
vill också kunna erbjuda examinatorer tillgång till kraftfull statistik.

Systemet ska för framtida bruk vara enkelt att underhålla och vidareutveckla.

\subsection{Disposition}

Rapporten följer gängse struktur: bakgrund, syfte, problemanalys, metod och
design, diskussion och slutsats. För att hjälpa läsaren följa med i de många
beslutsprocesserna – beslut som dessutom i många fall beror på varandra – så har
vi valt att lägga in korta beslutsavsnitt efter vissa  problembeskrivningar och
analyser, enligt behov. I avsnitten beskrivs besluten och deras motivering kort.
För utförligare information om beslut hänvisar författarna till metod- och
designavsnitten.

